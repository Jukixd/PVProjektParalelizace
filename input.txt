Projekt s paralelizací
Požadavky na absolvování
Vaším úkolem je vytvořit nebo upravit aplikaci, co řeší skutečný problém s paralelními nebo souběžnými procesy či vlákny. Sami najděte situaci v reálném světě, například ve Vašich dřívějších projektech, kde by mohlo probíhat více práce současně. Většina dějů v realitě má paralelní nebo alespoň souběžný charakter, tedy není problém takovou věc najít. Váš software ale musí být reálně použitelný, nesmí to být jen ukázka nebo "hra s vlákny" nebo nějaká ukázková "demonstrace" či "simulace". Může to být jen část nějakého softwarového řešení, ale musí být užitečná.

Bude důležité, jak jste řešili:

rozdělení problému nebo práce na paralelní části?

komunikaci nebo koordinaci mezi procesy či vlákny? 

synchronizaci a konflikty o zdroje?

Pokud vyberete problém nebo práci, kde není rozdělení na paralelní, či souběžné časti vhodné, nebo kde tyto části mezi sebou nekomunikují, nesdílí a nemají konflikty o zdroje, tak je Váš program příliš triviální - není dostatečný. Bude pak bohužel hodnocen známkou 5 - nedostatečný.

Za výborné projekty naopak budeme považovat ty, které naráží na dobře známé problémy jako je producent-konzumer, nebo řešení, které mají ošetřený vznik deadlock, či starvation situací, nebo dokonce odpovídají schématům problému jako jsou sleeping barber, cigarette smokers, či dining philosophers, ale nejsou jen triviální simulací.

Inspirace 
Níže uvádíme typické situace, které lze takto naprogramovat. Ty samozřejmě nesmíte odevzdat, protože smyslem úlohy je, abyste vytvořili vlastní nápad, ne opsali problém ze zadání:

fronta objednávek ve skladu, kde jeden proces přijímá objednávky od zákazníků, druhý je připravuje a balí, třetí expeduje, vše souběžně, ale koordinovaně a synchronizovaně. Jinak řečeno, když  přijde nová objednávka, jeden proces ji uloží do fronty. Druhý proces průběžně kontroluje frontu a připravuje objednávky k balení. Třetí proces balí a expeduje připravené zásilky. Všechny procesy probíhají současně, koordinace zajišťuje, že žádná objednávka nezůstane pozadu a že procesy se navzájem nezablokují.

řízení automobilového provozu na křižovatce, kde semafory a auta představují procesy, které musí být synchronizovány, aby nedošlo k totálnímu zablokování do kruhu.

Cílem je, aby program řešil reálnou souběžnou úlohu, byl použitelný v praxi a ukázal, že rozumíte rozdělení práce, koordinaci a synchronizaci mezi paralelními částmi.